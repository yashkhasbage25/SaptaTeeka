## मार्कण्डेय उवाच

> जयन्ती मङ्गला काली भद्रकाली कपालिनी । 
> दुर्गा क्षमा शिवा धात्री स्वाहा स्वधा नमोऽस्तु ते ॥ १ ॥

**गुप्तवती:** 
जयन्तीति । मङ्गलेति मत्त्वर्थीयोऽच् ॥ १ ॥

**प्रदीपः:** 
अथार्गलाव्याख्यानम् । 
तत्र प्रथमतो देवताया उद्देश्याया गुणान्ध्यानोपयोगिन आह। जयन्तीति। 
जयन्ती सर्वोत्कृष्टेत्यर्थः। गुणत्रयसाम्यावस्थोपाधिकब्रह्मरूपिण्या भगवत्याः सर्वकारणत्वात् । 
मङ्गला मङ्गं जननमरणादिरूपं सर्पणं भक्तानां लाति गृह्णाति नाशयति सा मोक्षप्रदा मङ्गलेत्युच्यते। 
"न तस्य प्राणा उत्क्रामन्ती" इति श्रुतेः । 
काली कलयति भक्षयति सर्वमेतत्प्रलयकाले इति काली । 
"ब्रह्म च क्षत्रं चोभे भवत ओदनः मृत्युर्यस्योपसेचनम्" इति श्रुतेः । 
भद्रकाली भद्रं मङ्गलं सुखं कलयति स्वीकरोति भक्तेभ्यो दातुमिति भद्रकाली । 
भद्रकाली सुखप्रदेति रहस्यागमेऽर्थकथनात् । कपालिनी । 
"कपालोऽस्त्री शिरोऽस्थि स्याद्धटादेः शकलेषु च" । इति मेदिनीकोशात् । 
ब्रह्मादीन्निहत्य तेषां कपालं गृहीत्वा प्रलयकाले अटतीति । 
प्रपञ्चरूपाम्बुजं हस्ते यस्या इति वा । कपालिनी मत्वर्थीय इनिः। 
प्रपञ्चाम्बुजहस्ता च कपालिन्युच्यते परेति रहस्यागमात् । दुर्गा । 
दुःखेनाष्टाङ्गयोगसर्वकर्मोपासनारूपेण क्लेशेन गम्यते प्राप्यते सा दुर्गा। 
"तां दुर्गां दुर्गमां देवीमिति देव्यथर्वशिरसः" | 
क्षमा भक्तानामन्येषां वा सर्वानपराधान्क्षमते सहते जननीत्वात्सातिशयकारुण्यवती क्षमेत्युच्यते। 
शिवा । चिद्रूपिणीत्यर्थः । 

> चिन्मात्राश्रयमायायाः शक्त्याकारे द्विजोत्तमा । 
> अनुप्रविष्टा या संविन्निर्विकल्पा स्वयंप्रभा ॥ 
> सदाकारा सदानन्दा संसारोच्छेदकारिणी । 
> सा शिवा परमा देवी शिवाऽभिन्ना शिवंकरी ॥

इति सूतसंहितोक्तेः । 
धात्री सर्वप्रपञ्चधारणकर्त्री । 

> अहं रुद्रेभिर्वसुभिश्चराम्यहमादित्यैरुत विश्वदेवैः । 
> अहं मित्रावरुणोभा बिभर्म्यहमिन्द्राग्नी अहमश्विनोभेत्यादिश्रुतेः । 

स्वाहा देवपोषिणी । स्वधा पितृपोषिणी । 
एतादृशपूर्वोक्तमहागुणवती या त्वमसि ततस्ते तुभ्यं नमो नमस्कार एवास्तु केवलं ।
न तु तादृश्याः परिचर्यायां सामर्थ्यमस्तीति भावः ॥ १ ॥

> मधुकैटभविद्रावि विधातृवरदे नमः । 
> रूपं देहि जयं देहि यशो देहि द्विषो जहि ॥ २ ॥ 
> महिषासुरनिर्नाशविधात्री वरदे नमः । 
> रूपं देहि जयं देहि यशो देहि द्विषो जहि ॥ ३ ॥ 
> वन्दिताङ्घ्रियुगे देवि देवि सौभाग्यदायिनि । 
> रूपं देहि जयं देहि यशो देहि द्विषो जहि ॥ ४ ॥

**गुप्तवती:** 
मध्विति । विद्राविणी च सा विधातृवरदा चेति विग्रह: । 
रूपं स्वीयानां मोहनं द्विषां भीषणं लावण्यं वा ॥ २ ॥ 
महिषेति । निर्नाशविधात्रीत्येकं पदम् ॥ ३ ॥ ४ ॥

**प्रदीपः:** 
मधुकैटभयोर्विद्राविणी नाशिनी च सा विधातुर्वरदा चेत्यर्थः । 
मधुकैटभनाशार्थे ब्रह्मणा स्तुता सती तस्मै वरं ददाविति कथा देवीभागवते प्रथमस्कन्धे प्रसिद्धा । 
रूपं रूप्यते ज्ञायते इति रूपं परमात्मवस्तु । 
रूपं भवेद्बिन्दुरमन्दकान्तिरित्यागमात्तद्देहि मह्यं मत्कृतनमस्कारेणैव प्रसन्ना सती तथा 
जयं जयत्यनेन परमात्मनः स्वरूपमिति जयो वेदस्मृतिराशिस्ततो जयमुदीरयेदित्यत्र प्रसिद्धस्तं देहि । 
यशो देहि । "सहनौ यशः" इति श्रुतिप्रसिद्धं तत्वज्ञानसंपादनजन्यं यशस्तद्देहि । 
द्विषो जहि कामक्रोधादीन्शत्रूञ्जहि नाशय ॥ २ ॥ महिषासुरेति । 
महिषासुरस्य निर्नाशस्तस्य विधात्री कर्त्रीत्यर्थः । वरदे इति पृथक्पदम् ॥ ३ ॥ 
वन्दितेति । ब्रह्मविष्ण्वादिभिर्वन्दितमङ्घ्रियुगं यस्यास्तेषामेतदपेक्षया न्यूनोपाधिकत्वात् । 
भक्त्यतिशयेन देवीत्यस्य पुनरुक्तिः ॥ ४ ॥

> रक्तबीजवधे देवि चण्डमुण्डविनाशिनि । 
> रूपं देहि जयं देहि यशो देहि द्विषो जहि ॥ ५ ॥ 
> अचिन्त्यरूपचरिते सर्वशत्रुविनाशिनि । 
> रूपं देहि जयं देहि यशो देहि द्विषो जहि ॥ ६ ॥ 
> नतेभ्यः सर्वदा भक्त्या चण्डिके प्रणताय मे । 
> रूपं देहि जयं देहि यशो देहि द्विषो जहि ॥ ७ ॥ 
> स्तुवद्भ्यो भक्तिपूर्वं त्वां चण्डिके व्याधिनाशिनि । 
> रूपं देहि जयं देहि यशो देहि द्विषो जहि ॥ ८ ॥

**गुप्तवती:** 
रक्तबीजस्य वधो यस्याः सकाशात्सेति विग्रहः ॥ ५ ॥ ६ ॥ ७ ॥ ८ ॥

**प्रदीपः:** 
रक्तबीजेति । रक्तबीजस्य वधः कर्तव्यतयास्ति यस्याः सा । 
अर्शआद्यजन्तम् । रक्तबीजवधकर्त्रीयर्थः । रक्तबीजस्य बधो यस्याः सकाशादिति वा । 
अत्र शुम्भासुरेति श्लोकपाठोपपाठः प्राचीनैरव्याख्यानात्प्राचीनपुस्तकेष्वपाठाच्च ॥ ५ ॥ 
अचिन्त्येति । "यतो वाचो निवर्तन्ते" इति श्रुतेः । 
"यो अस्याध्यक्षः परमे व्योमन् । सो अङ्ग वेद यदि वा न वेद" इति श्रुतेः ॥ ६ ॥ 
नतेभ्य इति । सदा सर्वदा भक्त्या नतेभ्यः प्रणतेभ्यो मे प्रणताय च रूपं देहीत्यन्वयः ॥ ७॥ 
एवं स्तुवद्भ्य इत्यत्रापि ॥ ८ ॥

> चण्डिके सततं ये त्वामर्चयन्तीह भक्तितः । 
> रूपं देहि जयं देहि यशो देहि द्विषो जहि ॥ ९ ॥ 
> देहि सौभाग्यमारोग्यं देहि देवि परं सुखम् । 
> रूपं देहि जयं देहि यशो देहि द्विषो जहि ॥ १० ॥ 
> विधेहि द्विषतां नाशं विधेहि बलमुच्चकैः । 
> रूपं देहि जयं देहि यशो देहि द्विषो जहि ॥ ११ ॥ 
> विधेहि देवि कल्याणं विधेहि विपुलां श्रियम् । 
> रूपं देहि जयं देहि यशो देहि द्विषो जहि ॥ १२ ॥ 
> विद्यावन्तं यशस्वन्तं लक्ष्मीवन्तं जनं कुरु । 
> रूपं देहि जयं देहि यशो देहि द्विषो जहि ॥ १३ ॥ 
> प्रचण्डदैत्यदर्पघ्ने चण्डिके प्रणताय मे । 
> रूपं देहि जयं देहि यशो देहि द्विषो जहि ॥ १४ ॥ 
> चतुर्भुजे चतुर्वक्त्रसंस्तुते परमेश्वरि । 
> रूपं देहि जयं देहि यशो देहि द्विषो जहि ॥ १५ ॥

**गुप्तवती:** 
ये त्वामर्चयन्ति तेभ्य इति शेषः ॥ ९ ॥ १० ॥ ११ ॥ १२ ॥ 
जनं भक्तजनं माम् ॥१३॥१४॥१५॥

**प्रदीपः:** 
चण्डिके सततमित्यत्रापि तथैव ये त्वामर्चयन्ति तेभ्य इति शेषः ॥ ९ ॥ 
देहि सौभाग्यमित्यर्थान्मह्यम् ॥ १० ॥ 
विधेहीति । उच्चकैरतिशयेनोच्चं बलं मम विधेहि ॥ ११ ॥ १२ ॥ 
विद्यावन्तमिति । ब्रह्मविद्यावन्तं जनं स्वभक्तजनं कुरु अथ च रूपं देहीत्यर्थः ॥ १३ ॥ १४ ॥ १५ ॥

> कृष्णेन संस्तुते देवि शश्वद्भक्तया तथाऽम्बिके । 
> रूपं देहि जयं देहि यशो देहि द्विषो जहि ॥ १६ ॥ 
> हिमाचलसुतानाथपूजिते परमेश्वरि । 
> रूपं देहि जयं देहि यशो देहि द्विषो जहि ॥ १७ ॥ 
> सुरासुरशिरोरत्ननिघृष्टचरणेऽम्बिके । 
> रूपं देहि जयं देहि यशो देहि द्विषो जहि ॥ १८ ॥
> इन्द्राणीपतिसद्भावपूजिते परमेश्वरि । 
> रूपं देहि जयं देहि यशो देहि द्विषो जहि ॥ १९ ॥

**गुप्तवती:** 
॥ १६ ॥ १७ ॥ १८ ॥ 
इन्द्राण्या पतिसद्भावस्य पतिसत्ताया ज्ञानार्थे पूजिते । 
इन्द्रेण कालविशेषे क्वचित्सरसि कमलविसांतश्चिरं स्थितं तदा देव्याराधनेन 
पौलोम्या तत्स्थलं लब्धमिति पुराणेषु प्रसिद्धेः । इन्द्राणीपतिना सद्भावेन पूजिते इति वा ॥ १९ ॥

**प्रदीपः:** 
कृष्णेन संस्तुते इति । इयं च कथा देवीभागवते प्रसिद्धा ॥ १६ ॥ 
हिमाचलसुतानाथ: शिवस्तेन पूजिते ॥ १७ ॥ 
सुरासुरेति । अनेन च देवीस्वरूपदर्शनेन निर्वैरताऽद्वैतभावो भवतीति ध्वनितम् । 
सुरासुरयोः सामानाधिकरण्यकथनात् ॥ १८ ॥ 
इन्द्राणीति इन्द्राणीपतिना सद्भावेन पूजिते ॥ १९ ॥

> देवि प्रचण्डदोर्दण्डदैत्यदर्पविनाशिनि । 
> रूपं देहि जयं देहि यशो देहि द्विषो जहि ॥ २० ॥ 
> देवि भक्तजनोद्दामदत्तानन्दोदयेऽम्बिके । 
> रूपं देहि जयं देहि यशो देहि द्विषो जहि ॥ २१ ॥ 
> पत्नीं मनोरमां देहि मनोवृत्तानुसारिणीम् । 
> तारिणीं दुर्गसंसारसागरस्य कुलोद्भवाम् ॥ २२ ॥

**गुप्तवती:** 
॥ २० ॥ भक्तजनेषु ये उद्दामास्तेभ्यो दत्त आनन्दोदयो मोक्षो यया ॥ २१ ॥ 
तारिणी मार्कण्डेयपुराणप्रसिद्धया मदालसया वासिष्ठरामाणप्रसिद्धया चूडालया च तुल्या
आद्यया पुत्रस्तारितोऽन्यया पतिरेव तारित इति तत्राख्यानात् ॥ २२ ॥

**प्रदीपः:** 
॥ २० ॥ भक्तजनेषु य उद्दामास्तेभ्यो दत्त आनन्दोदयो मोक्षो यया ॥ २१ ॥ 
तारिणीमिति । मार्कण्डेयपुराणप्रसिद्धया मदालसया वासिष्ठरामायणप्रसिद्धया चूडालया च 
तुल्या आद्यया पुत्रस्तारितो द्वितीयया पतिरेव तारित इति तत्राख्यानात् ॥ २२ ॥

> इदं स्तोत्रं पठित्वा तु महास्तोत्रं पठेन्नरः । 
> स तु सप्तशतीसंख्यावरमाप्नोति संपदः ॥ २३ ॥ 
> इति देव्या अर्गलास्तुतिः समाप्ता ।

**गुप्तवती:** 
महास्तोत्रम् एतत्प्रधानभूतं सप्तशतीस्तोत्रं । 
सप्तशतीसंख्यावरं तज्जन्यपुण्यस्य यत्संख्या वरमानन्त्यरूपं तदेव 
संपदामप्याप्नोतीत्यर्थः ॥ २३ ॥ इति गुप्तवत्यामर्गलास्तोत्रव्याख्या संपूर्णा ॥

**प्रदीपः:** 
महास्तोत्रं सप्तशत्याख्यम् । अनेन चार्गलास्तुतेरपि सप्तशत्यङ्गत्वं बोधितम् । 
य एवमर्गलास्तुतिं पठित्वा सप्तशतीस्तोत्रं जपति स तु स एव 
सप्तशत्याः संख्या जपसंख्या तया यज्जायमानं वरं फलं तत्प्राप्नोति नान्यः । 
संपदः संपदश्च प्राप्नोति । तस्मादवश्यमर्गलास्तोत्रं पठनीयमिति भावः । 
सिद्धिप्रतिबन्धकं पापमर्गलासदृशत्वादर्गला तन्नाशकस्तोत्रस्यापि लक्षणयार्गलेति संज्ञा ॥ २३ ॥ 
त्रयोविंशतिसंख्यानां श्लोकानामत्र संग्रहः । इति प्रदीपव्याख्याने अर्गलाविवरणम् ॥