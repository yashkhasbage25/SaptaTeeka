#  कवचम्

> ## मार्कण्डेय उवाच
> यद्गुह्यं परमं लोके सर्वरक्षाकरं नृणाम् । 
> यन्न कस्यचिदाख्यातं तन्मे ब्रूहि पितामह ॥ १ ॥

**गुप्तवती**


श्रीगणेशाय नमः ।

*ॐ सत्संप्रदायप्रथनाय तिष्ये शिष्यैश्चतुर्भिः सह योऽवतीर्णः ।* \
*उक्तो बृहत्सङ्गमतन्त्रराजे श्रीशङ्कराचार्यगुरुं तमीडे ॥ १ ॥*

ब्रह्मा मार्कण्डेयं प्रति वक्ति । मार्कण्डेयस्तु क्रौष्टुकिं भागुरिं प्रति वक्तीति पक्षिरूपैर्द्रोणमुनिपुत्रैर्जैमिनिमुनिं प्रत्युच्यत इति संवादस्थितिः । 
तत्र कवचांशे ब्रह्माणं प्रति मार्कण्डेयस्य प्रश्नमाह । यद्गुह्यमिति । 
सोऽस्मिन्सर्वावयवावच्छेदेन रक्षाकरं कवचमित्यर्थः । लोके वर्मणः सर्वतनुत्रत्वदर्शनात् ॥ १ ॥

**प्रदीपः** 

ॐ नमो भगवत्यै ।

*अङ्गहीनो यथा देही सर्वकर्मसु न क्षमः । \
अङ्गषट्कविहीना तु तथा सप्तशतीस्तुतिः ॥ \
तस्मादेतत्पठित्यैव जपेत्सप्तशतीं पराम् । \
अन्यथा शापमाप्नोति हानिं चैव पदे पदे ॥ \
रावणाद्याः स्तोत्रमेतदङ्गहीनं निषेविरे । \
हता रामेण ते यस्मान्नाङ्गहीनं पठेत्ततः ॥*

इति कात्यायनीतन्त्रे कवचादित्रयरहस्यत्रयरूपाङ्गषट्कयुतस्यैव सप्तशतीस्तोत्रस्य पठनीयत्वं श्रूयते तत्प्रामाण्याच्च कवचादित्रयं रहस्यत्रयं च तन्त्रान्तरस्थमेवाङ्गं भवति । 
तत्र कवचांशे ब्रह्माणं प्रति प्रश्नं करोति मार्कण्डेयः । यद्गुह्यमिति । लोके यत्परमं उत्कृष्टं गुह्यं रहस्यमस्ति तन्मे ब्रूहि। तत् किं ब्रह्मरूपं नेत्याह । 
सर्वरक्षाकरं न सर्वेषामपि रक्षा भवति । नृणां पामरप्रभृतीनामपि तादृशमित्यर्थः । ब्रह्म तूत्तमाधिकारिणामेव रक्षकं येन सर्वेषामित्यर्थः । 
ननु सन्त्यन्यानि कवचानि लोके इति चेत्सत्यं सन्ति तथापि यद्भवता कस्यचित् कस्यापि नाख्यातं निधिबुद्ध्या स्थापितमस्ति तदित्यर्थः । 
तेन च निःसंशयमेव रक्षणं झटिति स्यादिति भावः । अन्यथा निधिबुद्ध्या तस्य रक्षणं निरर्थकं स्यादिति । ननु किमित्युत्कृष्टं वस्तु मया देयमिति चेत्तत्राह । 
हे पितामह स्वसन्ततिरक्षणार्थे पितामहेनावश्यं देयमित्यर्थः ॥ १ ॥

> ## ब्रह्मोवाच
> अस्ति गुह्यतमं विप्र सर्वभूतोपकारकम् । 
> देव्यास्तु कवचं पुण्यं तच्छृणुष्व महामुने ॥ २ ॥

**गुप्तवती**


॥ २ ॥

**प्रदीपः** 

उत्तरमाह । ब्रह्मोवाच । अस्ति गुह्यतमं विप्रेति । हे विप्र त्वया यत्पृष्टं तादृशं देव्यास्तु देव्या एव कवचं पुण्यं एकं निधिबुद्ध्या स्थापितमस्ति तन्महामुने शृणुष्व । 
सर्वभूतोपकारार्थे प्रवृत्तत्वान्महामुने इति सम्बोधनम्॥ २ ॥

> प्रथमं शैलपुत्रीति द्वितीयं ब्रह्मचारिणी । 
> तृतीयं चन्द्रघण्टेति कूष्माण्डेति चतुर्थकम् ॥ ३ ॥

**गुप्तवती**


॥ ३ ॥

**प्रदीपः** 

परंतु सा देवी नवमूर्त्यात्मिका ध्येयेत्यभिप्रायेण तासां मूर्तीनां नामान्याह । 
प्रथमं शैलपुत्रीति । नामज्ञाने जाते तद्वाच्याकारस्य प्रसिद्धत्वादेव ज्ञानं भविष्यतीति भावः । 
सर्वोत्तरैश्वर्यवत्यपि भगवती शैलेन भक्तेनातितपश्चर्यया प्रार्थिता सती कारुण्यवशादतिनीचमपि 
पुत्रीत्वं स्वीकृतवतीत्यहो भक्तवात्सल्यं कियद्वर्णनीयं भगवत्या इति कूर्मपुराणे प्रसिद्धम् । 
ब्रह्मचारिणीति । ब्रह्म सच्चिदानन्दरूपं तच्चारयितुं प्रापयितुं शीलमस्याः सा ब्रह्मचारिणी ब्रह्मरूपप्रदेत्यर्थः । 
चन्द्रघण्टेति चन्द्रो हस्तगतायां घण्टायां यस्याश्चन्द्रवन्निर्मला वा घण्टा यस्या इत्यर्थः । 
यद्वा आह्लादकारिणी देवी चन्द्रघण्टेति कीर्तितेति रहस्यागमोक्तेश्चन्द्रं घण्टयति प्रतिवादितया भाषते स्वस्याह्लादकारित्वाभिमानेनेति चन्द्रघण्टा । 
चन्द्रापेक्षयाप्यतिशयेन लावण्यवतीत्यर्थः ।

[पटपुटेति](http://google.com) दण्डकपठितस्य चुरादेर्घटिधातोर्भाषार्थस्य पचाद्यचि रूपं । 

चन्द्रस्य घण्टा चन्द्रघण्टा वा । 
कूष्माण्डेति कुत्सित ऊष्मा सन्तापस्तापत्रयरूपो यस्मिन्संसारे स संसारो अण्डे मांसपेश्यामुदररूपायां यस्याः त्रिविधतापयुक्तसंसारभक्षणकर्त्रीत्यर्थः ।

'अण्डः पेशी च मुष्कं च' इति मेदिनी ॥ ३ ॥

> पञ्चमं स्कन्दमातेति षष्ठं कात्यायनीति च । 
> सप्तमं कालरात्रीति महागौरीति चाष्टमम् ॥ ४ ॥

**गुप्तवती**


॥ ४ ॥

**प्रदीपः**

स्कन्दमातेति । 
सनत्कुमारस्य भगवतीवीर्यादुद्भूतस्य स्कन्द इति संज्ञा
"भगवान्सनत्कुमारस्तं स्कन्द इत्याचक्षते"
इति छान्दोग्यश्रुतेः । 
तथा च ज्ञानिभिरपि यदुदरे जन्माभिलषणीयमित्यतिशुद्धेत्यर्थः । 
कात्यायनीति देवकार्यार्थं कात्यायनाश्रमे आविर्भूता तेन कन्यात्वेन स्वीकृतेति कात्यायनीति नाम भगवत्याः । 
अस्या निरन्तरं कुमारीत्वेन पत्यनधीनतया स्वतन्त्रत्वम् । 
कालरात्रीति सर्वमारकस्य कालस्यापि रात्रिर्नाशिकेत्यर्थः । 
प्रलये कालस्यापि नाशात् ।
[कृदिकारादक्तिनः]()
इति ङीप् । 
महागौरीति । इयं च महामानिनी । 
नर्मोक्त्या शिवेन कालीत्युक्ते तपसा गौरवर्णस्य सम्पादितत्वात् । 
कालीपुराणे स्पष्टमेतत् ॥ ४ ॥

> नवमं सिद्धिदा प्रोक्ता नवदुर्गाः प्रकीर्तिताः । 
> उक्तान्येतानि नामानि ब्रह्मणैव महात्मना ॥ ५ ॥

**गुप्तवती**

॥ ५ ॥

**प्रदीपः:** 

सिद्धिदेति । मोक्षदेत्यर्थः । इतीति शेषः । सिद्धिदेति नवममित्यन्वयः । नवदुर्गा इति । 
योगिनः कायव्यूहवदेकस्या एव दुर्गाया एते नवभेदा ये शास्त्रे ध्येयत्वेन प्रोक्तास्ते मया कीर्तिता इत्यर्थः । 
अत एव देव्यास्तु कवचमित्येकवचनं संगच्छते । नाम्नां स्वकल्पितत्वशङ्काव्युदासार्थमाह । 
उक्तान्येतानीति । महात्मना सर्वज्ञेन ब्रह्मणैव वेदेनैवैतान्युक्तानीत्यर्थः ॥ ५ ॥

> अग्निना दह्यमानस्तु शत्रुमध्ये गतो रणे । 
> विषमे दुर्गमे चैव भयार्ताः शरणं गताः ॥ ६ ॥

**गुप्तवती**

अग्निनेति । यो नवनामानि पठेदिति शेषः । 
पठन्तमेकमपि बहवोऽन्ये ये शरणं गताः तेषां तस्य चानिष्टनिवृत्तिरिति श्लोकद्वयार्थः ॥ ६ ॥

**प्रदीपः:** 

इत्थं कवचपाठे ध्येयं देवतास्वरूपं प्रदर्श्य तत्फले अविश्वासो नैव कर्तव्य इति [कैमुतिकन्यायेनाह](https://dict.hinkhoj.com/%E0%A4%95%E0%A5%88%E0%A4%AE%E0%A5%81%E0%A4%A4%E0%A4%BF%E0%A4%95%20%E0%A4%A8%E0%A5%8D%E0%A4%AF%E0%A4%BE%E0%A4%AF-meaning-in-english.words) । 
अग्निनेति । योऽग्निना दह्यमानो रणे शत्रुमध्ये च गतः सन् शरणं गत इति शेषः । 
अथ ये विषमे दुर्गमे चातिसङ्कटे भयार्ता भयपीडिताः सन्तः शरणं गताः ॥ ६ ॥

> न तेषां जायते किंचिदशुभं रणसंकटे । 
> नापदं तस्य पश्यामि शोकदुःखभयं न हि ॥ ७ ॥

**गुप्तवती**

॥ ७ ॥

**प्रदीपः:** 

तेषां तस्य च भक्तिरहितेन स्मरणमात्रेणापि तज्जन्यं भयादिकं न भवतीत्याह । 
न तेषामिति ॥ ७॥

> यैस्तु भक्त्या स्मृता नूनं तेषामृद्धिः प्रजायते । 
> प्रेतसंस्था तु चामुण्डा वाराही महिषासना ॥८॥ 
> ऐन्द्री गजसमारूढा वैष्णवी गरुडासना । 
> माहेश्वरी वृषारूढा कौमारी शिखिवाहना ॥ ९ ॥

**गुप्तवती**

आर्तभक्तिफलमुक्त्वा जिज्ञासुभक्तेः फलमाह । यैस्त्विति । सिद्धिर्ज्ञानम् । 
आर्तानिष्टनिरासानुगुण एव सप्तमातॄणां [सार्वदिक?]() उद्योग इत्याह । 
प्रेतसंस्थेत्यादिना ॥ ८ ॥ ९ ॥

**प्रदीपः:** 

यैस्तु भक्त्या स्मृता भवति तेषां पूर्वोक्तं फलम् । 
ऋद्धिर्धर्मार्थकाममोक्षाणां च भवतीत्यत्र किमु वक्तव्यमित्याह। यैस्त्विति । 
इदानीं देव्या अतिवात्सल्यं दर्शयति भक्त्युत्पादनार्थं प्रेतसंस्थेति । 
तत्र सप्तमातॄणां वर्णनं श्लोकद्वयेन ॥ ८ ॥ ९ ॥

> ब्राह्मी हंससमारूढा सर्वाभरणभूषिता । 
> नानाभरणशोभाढ्या नानारत्नोपशोभिताः ॥ १० ॥ 
> दृश्यन्ते रथमारूढा देव्यः क्रोधसमाकुलाः । 
> शङ्खं चक्रं गदां शक्तिं हलं च मुसलायुधम् ॥११॥

**गुप्तवती**

तेषां सिद्धिरिति पाठान्तरम् ॥ १० ॥ ११ ॥

**प्रदीपः:** 

नानेति । वक्ष्यमाणा देव्यः दृश्यन्त इति । 
सप्तमातृभिन्ना याश्च देव्यस्ता अपि भक्तरक्षणार्थे क्रोधसमाकुला रथमारूढा । 
जात्यैकवचनं रथानारूढा दृश्यन्ते अर्थाद्देवादिभिरिति ॥ १० ॥ ११ ॥

> खेटकं तोमरं चैव परशुं पाशमेव च । 
> कुन्तायुधं त्रिशूलं च शार्ङ्गायुधमनुत्तमम् ॥ १२ ॥

**गुप्तवती**

॥ १२ ॥

**प्रदीपः:** 

तासामायुधान्याह । शङ्खमिति ॥ १२ ॥

> दैत्यानां देहनाशाय भक्तानामभयाय च । 
> धारयन्त्यायुधानीत्थं देवानां च हिताय वै ॥ १३ ॥

**गुप्तवती**

॥ १३ ॥

**प्रदीपः:** 

दैत्यानिति । 
ताः सप्तमातरश्च शङ्खं चक्रमित्यादिश्लोकोक्तानीत्थमायुधानि 
धारयन्ति । किमर्थं दैत्यानां देहनाशार्थे भक्ताभयार्थे देवहितार्थे चेत्यर्थः । 
अयं भावः । अप्रार्थिता अपि एता महत्यो देवता जगद्रक्षणे वत्सलतयैव प्रवृत्ता मातृवत् 
ताः कुतो न मन्दभाग्येन स्वरक्षणार्थे प्रार्थ्यन्त इति ॥ १३ ॥

> महाबले महोत्साहे महाभयविनाशिनि । 
> त्राहि मां देवि दुःप्रेक्ष्ये शत्रूणां भयवर्धिनी ॥ १४ ॥

**गुप्तवती**

इत आरभ्य भक्तः प्रार्थयते महाबले इत्यादिना ॥ १४ ॥

**प्रदीपः:** 

कवचपाठस्यादाविमं प्रार्थनामन्त्रं पठित्वा पश्चात्कवचं पठनीयं इत्यभिप्रायेणाह । 
महाबलेति । महद्बलं मायाशक्तिरूपं यस्याः । महानुत्साहो जगद्रक्षणे यस्याः । महाभयं मृत्युरूपं तस्य ज्ञानदानेन नाशिनी । 
दुःप्रेक्ष्ये दुर्दर्शनीये । ["न संदृशे तिष्ठति रूपमस्य"](https://upanishads.org.in/upanishads/3/2/3/9) इति श्रुतेः । 
शत्रूणां कामक्रोधादिकानाम् ॥ १४ ॥

> प्राच्यां रक्षतु मामैन्द्री आग्नेय्यामग्निदेवता । 
> दक्षिणे रक्ष वाराहि नैऋत्यां खड्गधारिणी ॥ १५ ॥

**गुप्तवती**

प्राच्यां रक्षतु मामैन्द्रीत्यादौ यत्र प्रथमान्तं देवीनाम लोटः प्रथमपुरुषश्च । दक्षिणे रक्ष वाराहीत्यादौ यत्र संबुद्ध्यन्तं नाम मध्यमपुरुषश्च । 
तत्र निर्विवाद एवाऽन्वयक्रमः । तत्तदुत्तरचरणे यथायोग्यं तत्तत्क्रियापदयोरेवानुवृत्तिश्च । 
यत्र तूर्ध्वं ब्रह्माणि मे रक्षेदित्यत्र संबुद्धिः प्रथमपुरुषश्च तत्र भवती इत्यस्याध्याहारः । 
तुल्यन्यायेन प्रथमान्तमध्यमपुरुषयोः सत्त्वेऽध्याहृतस्य त्वमित्यस्य विशेषणत्वेन प्रथमान्तपदं योजनीयम् ॥ १५ ॥

**प्रदीपः** 

प्राच्यामिति । प्राच्यां दिशि स्थिता ऐन्द्रीन्द्रशक्तिर्मां रक्षत्वित्यर्थः । प्राच्यां स्थितं मामिति वा । 
एवमुत्तरत्रापि शक्तिशक्तिमतोरभेदादग्निरूपा देवताग्निशक्तिरित्यर्थः । अत्र रक्षत्वित्यनुवृत्तिः । 
वाराही वराना हन्ति स वराहो यमः आर्षः प्रयोगः । तस्य शक्तिर्वाराही । 
अणन्तान् ङीप् । यमशक्तिरित्यर्थः । दशदिक्पालप्रकरणात् । 
सप्तमात्रन्तर्गता वा वाराही । हे वाराहि दक्षिणे देशे स्थिता त्वं मां रक्षेत्यर्थः । स्थितं मामिति वा । खड्गधारिणी निर्ऋतिशक्तिरित्यर्थः । रक्षत्वित्यस्य मध्ये विच्छेदादध्याहारः ॥ १५ ॥ 

> प्रतीच्यां वारुणी रक्षेद्वायव्यां मृगवाहिनी । 
> रक्षेदुदीच्यां कौमारी ईशान्यां शूलधारिणी ॥ १६ ॥ 

**गुप्तवती**     

॥ १६ ॥ 

**प्रदीपः**

मृगवाहिनी । वायुदेवताया मृगवाहनत्वाद्वायुशक्तिरित्यर्थः । रक्षेदित्यनुवृत्तिः । कौमारी । 
कुत्सितो मारो मदो यस्य स कुमारः कुबेरस्तस्येयं शक्तिः कौमारी दिक्पालप्रकरणात् । 
कौबेर्या रक्षणस्थानमग्रे वक्ष्यमाणमस्ति तथाप्येकस्या एव स्थानद्वयरक्षकत्वे बाधकाभावः । 
सप्तमात्रन्तर्गता वा कौमारी शूलधारिणी । ईशानशक्तिरित्यर्थः ॥ १६ ॥ 

> ऊर्ध्वं ब्रह्माणि मे रक्षेदधस्ताद्वैष्णवी तथा । 
> एवं दशदिशो रक्षेच्चामुण्डा शववाहना ॥ १७ ॥ 

**गुप्तवती** 

॥ १७ ॥ 

**प्रदीपः**  
ब्रह्माणीति । ब्रह्माणमानयति जीवयतीति कर्मण्यऽण् । 
हे ब्रह्माणि ऊर्ध्वं स्थिता भवती मे मां रक्षेदित्यर्थः । मे ऊर्ध्वं भागमिति वा । एवमिति दशदिक्पालदेवतावदेव । 
मे इति शेषः । मे मत्संबन्धिनीदेशदिशश्चामुण्डा रक्षेदित्यर्थः । 
दशदिक्षु स्थिता चामुण्डा मां रक्षेदिति पर्यवसितोऽर्थः । 
अन्यथा केवलदिशां रक्षणे प्रयोजनाभावः ॥ १७ ॥ 

> जया मे चाग्रतः स्थातु विजया स्थातु पृष्ठतः । 
> अजिता वामपार्श्वे तु दक्षिणे चापराजिता ॥ १८ ॥ 

**गुप्तवती** 

स्थातु तिष्ठतु ॥ १८ ॥ 

**प्रदीपः**

जया शक्तिः स्थातु तिष्ठतु आर्षः प्रयोगः । मत्संरक्षणार्थम् ॥ १८ ॥ 

शिखामुद्योतिनी रक्षेदुमा मूर्ध्नि व्यवस्थिता । 
मालाधरी ललाटे च भ्रुवौ रक्षेद्यशस्विनी ॥ १९ ॥ 

**गुप्तवती**

शिखामिति । उद्योतिनीनामिका देवी मम शिखायां स्थिता सती मच्छिखां रक्षेदिति रीत्या प्रत्यवयवं योजनीयम् । 
एवमुभयविधस्य मध्ये यदेव यत्र नोच्यते तदन्यतरत्तत्राध्याहार्यम् । 
यथाऽत्रैव प्रथमचरणेऽवस्थापनस्य द्वितीयचरणे रक्षणस्याध्याहारः । एवं सर्वत्र ॥ १९ ॥ 

**प्रदीपः**

शिखामिति । उद्योतिनीनामिका देवी मम शिखायां स्थिता सती मच्छिखां रक्षेदिति प्रत्यवयवं सर्वत्र योजनीयम् । 
उमा मूर्ध्नि व्यवस्थिता सती मूर्धानं रक्षेदित्यर्थः । एवं सर्वत्र यथायोग्यमध्याहार्यम् ॥ १९ ॥ 

> त्रिनेत्रा च भ्रुवोर्मध्ये यमघण्टा च नासिके । 
> शङ्खिनी चक्षुषोर्मध्ये श्रोत्रयोर्द्वारवासिनी ॥ २० ॥ 
> कपोलौ कालिका रक्षेत्कर्णमूले तु शंकरी । 
> नासिकायां सुगन्धा च उत्तरोष्ठे च चर्चिका ॥ २१ ॥ 
> अधरे चाऽमृतकला जिह्वायां तु सरस्वती । 
> दन्तान्रक्षतु कौमारी कण्ठमध्ये तु चण्डिका ॥ २२ ॥ 
> घण्टिकां चित्रघण्टा च महामाया च तालुके । 
> कामाक्षी चिबुकं रक्षेद्वाचं मे सर्वमङ्गला ॥ २३ ॥ 

**गुप्तवती** 
॥ २० ॥ २१ ॥ २२ ॥ २३ ॥

**प्रदीपः** 

नासिके नासिकापुटे इत्यर्थः । 
उत्तरत्र नासिकाशब्देन नासिकादण्ड इति ॥ २० ॥ २१ ॥ 
'अधरे' अधरोष्ठ इत्यर्थः ॥ २२ ॥ २३ ॥ 

> ग्रीवायां भद्रकाली च पृष्ठवंशे धनुर्धरी । 
> नीलग्रीवा बहिःकण्ठे नलिकां नलकूबरी ॥ २४ ॥ 
> खड्गधारिण्युभौ स्कन्धौ बाहू मे वज्रधारिणी । 
> हस्तयोर्दण्डिनी रक्षेदम्बिका चाङ्गुलीषु च ॥२५॥ 

**गुप्तवती** 

नलिकां कण्ठनालम् ॥ २४ ॥ २५ ॥ 

**प्रदीपः**  

कण्ठस्य बहिर्भागो बहिःकण्ठः । नलिकां कण्ठनालम् ॥ २४ ॥ 
स्कन्धमारभ्य कूर्परपर्यन्तो भागो बाहुस्तदारभ्याङ्गुलिपर्यन्तो हस्तः ॥ २५ ॥ 

> नखाञ्छूलेश्वरी रक्षेत्कुक्षौ रक्षेन्नलेश्वरी । 
> स्तनौ रक्षेन्महादेवी मनःशोकविनाशिनी ॥ २६ ॥ 
> हृदयं ललिता देवी ह्युदरे शूलधारिणी । 
> नाभिं च कामिनी रक्षेद् गुह्यं गुह्येश्वरी तथा ॥ २७ ॥ 
> भूतनाथा च मेढ्रं च गुदं महिषवाहिनी । 
> कट्यां भगवती रक्षेज्जानुनी विन्ध्यवासिनी ॥ २८ ॥ 
> जङ्घे महाबला प्रोक्ता जानुमध्ये विनायकी । 
> गुल्फयोर्नारसिंही च पादपृष्ठेऽमितौजसी ॥ २९ ॥ 
> पादाङ्गुलीः श्रीधरी च पादाधस्तलवासिनी । 
> नखान्दंष्ट्राःकराली च केशांश्चैवोर्ध्वकेशिनी ॥ ३० ॥ 
रोमकूपाणि कौबेरी त्वचं वागीश्वरी तथा । 
रक्तमज्जावसामांसान्यस्थिमेदांसि पार्वती ॥ ३१ ॥

**गुप्तवती** 

॥ २६ ॥ २७ ॥ २८ ॥ जङ्घे इति | प्रोक्ता आगमादिषु प्रसिद्धेत्यादिदेव्या विशेषणं महाबलायाः ॥ २९ ॥ पादाध इति भिन्नं पदम् । तलवासिनी पातालवासिनी ॥ ३० ॥ ३१ ॥ 

**प्रदीपः** 

कुक्षाविति सप्तम्यन्तपाठः प्राचीनसंमतः ॥ २६ ॥ २७ ॥ जानुनी विंध्यवासिनीति पाठः ॥ २८ ॥ प्रोक्तागमादिशास्त्रेषु या महाबला सेत्यर्थः ॥ २९ ॥ 
पादाध इति भिन्नं पदम् । तलवासिनी पातालतलवासिनीत्यर्थः । यद्यपि नखाञ्छूलेश्वरी रक्षेदित्यत्र नखरक्षणमुक्तं तथापि यथैकस्या अपि देवतायाः 
स्थानद्वयरक्षकत्वं न विरुध्यते तथैव देवताद्वयस्यैकस्थाननिरूपितरक्षकत्वे बाधकाभाव इत्यभिप्रायेण नखान्दंष्ट्राःकराली चेत्युक्तम् ॥ ३० ॥ ३१ ॥

> आन्त्राणि कालरात्रिश्च पित्तं च मुकुटेश्वरी । 
> पद्मावती पद्मकोशे कफे चूडामणिस्तथा ॥ ३२ ॥ 

**गुप्तवती** 

पद्मं हृदयादिरूपमेव कोशो निवासस्थानं यस्य श्वासस्य तस्मिन्वाते स्थिता सती वातं रक्षत्विति यावत् ॥ ३२ ॥ 

**प्रदीपः** 

आन्त्राणीति "अम्धातोस्त्रेऽनुनासिकस्य क्वीति दीर्घः"
'पद्मकोशे' पद्मं हृदयादिरूपमेव कोशो वासस्थानं यस्य श्वासस्य तस्मिन्वाते स्थिता सती तं रक्षत्विति यावदिति केचित् । 
अग्रे प्राणानां रक्षणकथनात् "पद्मकोशप्रतीकाशं हृदयं चाप्यधोमुखम्" इति श्रुत्युक्तं हृदयमेव पद्मकोशशब्देन ग्राह्यमित्यपरे । चूडामणिनाम्नी देवता रक्तासुरवधे प्रसिद्धा ॥ ३२ ॥ 

> ज्वालामुखी नखज्वालामभेद्या सर्वसंधिषु । 
> शुक्रं ब्रह्माणि मे रक्षेच्छायां छत्रेश्वरी तथा ॥ ३३ ॥ 
> अहंकारं मनो बुद्धिं रक्ष मे धर्मचारिणि । 
> प्राणापानौ तथा व्यानसमानोदानमेव च ॥ ३४ ॥ 
> यशः कीर्तिं च लक्ष्मीं च सदा रक्षतु चक्रिणी । 
> गोत्रमिन्द्राणि मे रक्षेत्पशून्मे रक्ष चण्डिके ॥३५॥ 

**गुप्तवती** 

॥ ३३ ॥ अहंकारमिति । अत्र मनःशब्दश्चित्तपरः । अन्तःकरणस्य मनसा सह चतुर्विधत्वात्तेन मनःशोकविनाशिनीत्यनेन न गतार्थता । 
अथवा मनसः शोकं विनाशयतीति व्युत्पत्त्या । स्तनौ रक्षेन्महादेवीत्यस्य तदेव विशेषणत्वेन योज्यम् । 
व्यानसमानोदानमिति समाहारे द्वितीयान्तम् ॥ ३४ ॥ ३५ ॥ 

**प्रदीपः**  

नखज्वालां नखनिष्ठं तेजः । अभेद्यानाम्नी देवता सर्वसंधिषु स्थिता सती सर्वसंधीन्रक्षेदित्यर्थः । 
हे ब्रह्माणि भवती मे शुक्रं रक्षेदित्यर्थः ॥ ३३ ॥ हे धर्मचारिणि । अत्र त्वमित्यध्याहारः । रक्षेति मध्यमपुरुषात् ॥ ३४ ॥ 
हे इन्द्राणि भवतीत्यध्याहारः ॥ ३५ ॥ 

> पुत्रान्रक्षेन्महालक्ष्मीर्भार्यां रक्षतु भैरवी ।
> मार्गं क्षेमकरी रक्षेद्विजया सर्वतः स्थिता ॥ ३६ ॥ 
> रक्षाहीनं तु यत्स्थानं वर्जितं कवचेन तु । 
> तत्सर्वं रक्ष मे देवी जयन्ती पापनाशिनी ॥ ३७ ॥ 
> पदमेकं न गच्छेत्तु यदीच्छेच्छुभमात्मनः । 
> कवचेनावृतो नित्यं यत्र यत्र हि गच्छति ॥ ३८ ॥ 
> तत्र तत्रार्थलाभश्च विजयः सार्वकामिकः । 
> यं यं चिन्तयते कामं तं तं प्राप्नोति निश्चितम् ॥ ३९ ॥ 
> परमैश्वर्यमतुलं प्राप्स्यते भूतले पुमान् । 
> निर्भयो जायते मर्त्यः संग्रामेष्वपराजितः ॥ ४० ॥ 
> त्रैलोक्ये तु भवेत्पूज्यः कवचेनावृतः पुमान् । 
> इदं तु देव्याः कवचं देवानामपि दुर्लभम् ॥ ४१ ॥ 

**गुप्तवती**

॥ ३६ ॥ ३७ ॥ कवचधारणस्य फलमाह । पदमेकमित्यादिना अधृतकवच इति शेषः ॥ ३८ ॥ ३९ ॥ ४० ॥ ४१ ॥ 

**प्रदीपः**

॥ ३६ ॥ रक्षाहीनमिति । यत्स्थानं रक्षया हीनं भवति कुत इति चेत्कवचेन तु वर्जितं कवचे तस्य स्थानस्योहो न कृतोऽतः 
तत्सर्वं रक्ष मे देवि यतस्त्वं जयन्ती सर्वोत्कृष्टा पापनाशिनी भवसि ॥ ३७ ॥ 
अथ पितामहः फलस्तुतिं वक्तुमधिकारिणं प्रथममुपदिशति । पदमेकमिति । 
यदि शुभमात्मन इच्छेत्तर्हि स पुरुषः कवचेन रहितमेकं पदमपि न गच्छेदिति । 
क्षणमात्रमपि देवीस्मरणं विना न क्षपणीयमिति तात्पर्यम् । तदुक्तं पुराणेषु । 

*स्वपंस्तिष्ठन्व्रजन्मार्गे प्रलपन्भोजने रतः ।* \
*कीर्तयेत्सततं देवीं स वै मुच्येत बन्धनात्*

इति । इत्युपदिश्य फलं कथयति कवचेनेति ॥ ३८ ॥ ३९ ॥ ४० ॥ ४१ ॥ 

> यः पठेत्प्रयतो नित्यं त्रिसंध्यं श्रद्धयान्वितः । 
> दैवी कला भवेत्तस्य त्रैलोक्ये चापराजितः ॥ ४२ ॥ 
> जीवेद्वर्षशतं साग्रमपमृत्युविवर्जितः । 
> नश्यन्ति व्याधयः सर्वे लूताविस्फोटकादयः ॥ ४३ ॥ 
> स्थावरं जंगमं चापि कृत्रिमं चापि यद्विषम् । 
> अभिचाराणि सर्वाणि मन्त्रयन्त्राणि भूतले ॥ ४४ ॥ 
> भूचराः खेचराश्चैव जलजाश्चौपदेशिकाः । 
> सहजाः कुलजा माला डाकिनी शाकिनी तथा ॥ ४५ ॥ 
> अन्तरिक्षचरा घोरा डाकिन्यश्च महाबलाः । 
> ग्रहभूतपिशाचाश्च यक्षगन्धर्वराक्षसाः ॥ ४६ ॥ 
> ब्रह्मराक्षसवेतालाः कूष्माण्डा भैरवादयः । 
> नश्यन्ति दर्शनात्तस्य कवचे हृदि संस्थिते ॥ ४७ ॥ 
> मानोन्नतिर्भवेद्राज्ञस्तेजोवृद्धिकरं परम् । 
> यशसा वर्धते सोऽपि कीर्तिमण्डितभूतले ॥ ४८ ॥ 

**गुप्तवती** 

॥ ४२ ॥ ४३ ॥ स्थावरं वत्सनाभादि । जंगमं सर्पादि । कृत्रिमं परस्परयोगजन्यं । 
यथा तुल्यपरिमाणयोर्मधुसर्पिषोर्योगादिजम् ॥ ४४ ॥ कुलजादयो दुष्टदेवता जातिभेदाः ॥ ४५ ॥ ४६ ॥ ४७ ॥ ४८ ॥ 

**प्रदीपः**

दैवीकला चित्कला ॥ ४२ ॥ ४३ ॥ अभिचाराणि परकृतानि ॥ ४४ ॥ कुलजादयो दुष्टदेवता जातिभेदाः । 
औपदेशिकाः उपदेशेन तन्मात्रेण ये सिद्ध्यन्ति ते क्षुद्रदेवताभेदाः । 
राज्ञः सकाशादित्यर्थः ॥ ४५ ॥ ४६ ॥ ४७ ॥ ४८ ॥     

> जपेत्सप्तशतीं चण्डीं कृत्वा तु कवचं पुरा । 
> यावद्भूमण्डलं धत्ते सशैलवनकाननम् ॥ ४९ ॥ 
> तावत्तिष्ठति मेदिन्यां संततिः पुत्रपौत्रिकी । 
> देहान्ते परमं स्थानं यत्सुरैरपि दुर्लभम् ॥ ५० ॥ 
> प्राप्नोति पुरुषो नित्यं महामायाप्रसादतः ॥ ५१ ॥ 
> इति श्रीदेवीकवचं समाप्तम् ॥ 

**गुप्तवती**

जपेदिति । अत्र कवचं पुरा कृत्वा सप्तशतीं जपेदिति विधौ कृत्वेति सप्तशत्यङ्गत्वस्यानुवादः । कवचसमाख्यया वचनान्तरैश्च कवचस्य चण्डीपाठाङ्गत्वसिद्धेः । 
पूर्वे फलान्तरकथनं [त्ववेष्टिन्यायेन?]() बहिःप्रयोगान्तरस्वीकारान्न दुष्यति । यावद्भूमण्डलमित्यादिस्तु पूर्णताफलश्रुतिवदर्थवादः । 
पुरेति पूर्वकालमात्रविधिः । ततश्चाव्यवधानांशस्यात्राकथनात् सूक्तपुटितत्वस्य तु रात्रिसूक्तं पठेदादावित्यनेन विवरणात् । 
आदिमध्यान्तपदैः क्रमपदेन च विवृतस्य श्रौतक्रमत्वेन तद्बाधायोगाद्रात्रिसूक्तात्पूर्वमेव नवार्णस्य निवेशः ।
एवमर्गलास्तुतेरपीदं स्तोत्रं पठित्वा तु महास्तोत्रं पठेन्नरः इत्यनेनाङ्गाङ्गिभावमात्रबोधनादद्य भुक्त्वा श्वो व्रजतीति क्त्वाप्रत्ययस्य 
व्यवधानेऽपि प्रयोगादुक्तश्रौतक्रमाविरोधेन व्यवधानेऽपि तदुपपत्तेः । 
कवचार्गलयोस्तु पाठादेव क्रमबोधनाद्दशहोतृव्याहृतिहिंकारसामिधेनीनां दशहोतारं वदेत्पुरस्तात्सामिधेनीनां 
सामिधेनीरनुवक्ष्यन्व्याहृतीः पुरस्तान्निदधाति हिंकृत्य सामिधेनीरन्वाहेत्युक्तानामिव संकर्षणोक्तक्रमन्यायेन 
कवचार्गलानवार्णरात्रिसूक्तचण्डीस्तवानां क्रम उन्नेयः । स्तवजपसंख्यानन्तरमपि देवीसूक्तनवार्णरहस्यानां क्रम इति ज्ञेयम् ॥ ४९ ॥ ५० ॥ ५१ ॥ 
इति श्रीगुप्तवत्यां देवीकवचव्याख्या समाप्ता ॥ 

**प्रदीपः**

अधुना सप्तशत्यङ्गत्वं कवचस्य विधत्ते । जपेदिति पुरा । प्रथमतः । 
धत्त इति अनन्तनागो यावद्भूमण्डलं धत्ते धारयति तावदित्यर्थः ॥ ४९ ॥ 
परमं स्थानं मोक्षरूपं ज्ञानद्वारा प्राप्नोति । नित्यं नियमेन । महामाया सर्वकारणमायाशबलब्रह्मरूपा तस्याः प्रसादतः । 
"यमेवैष वृणुते तेन लभ्यस्तस्यैष आत्मा विवृणुते तनुं स्वाम्" 
इति श्रुतेः । 
"य एतां मायाशक्तिं वेद स मृत्युं जयति स पाप्मानं तरति सोऽमृतत्वं च गच्छति"
इति श्रुतेः । 
"अहमेव स्वयमिदं वदामि जुष्टं देवेभिरुतमानुषेभिः"
इति श्रुतेश्च । 
"पार्वती परमा विद्या ब्रह्मविद्याप्रदायिनी ।     
विशेषेणैव जंतूनां नात्र संदेहकारणम्"
इति सूतसंहितोक्तेश्च ॥ ५० ॥ ५१ ॥ 
कवचेऽस्मिन्सार्धपञ्चाशत्संख्याश्लोकसंग्रहः ॥ 
इति प्रदीपव्याख्याने कवचव्याख्या समाप्ता ॥ 
